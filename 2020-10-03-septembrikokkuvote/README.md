## Septembri kokkuvõte
_Avaldatud 03.10.2020_

### Kiire ülevaade

Lähenevad USA presidendivalimised ning koroona teine laine on turud kõikuma löönud, nii olen ma see 
kuu tegelikult $1000 võrra portfelli seisu kokku lüües vaesem kui eelmine kuu. Kuna mul on auto ost plaanis
lähitulevikus, siis praegu ei jõua portfelli uut raha, vaid naudin lihtsalt igakuist dividende ja jälgin turge.

#### Algab LHV korraldatud Börsihai 2020 mäng

Kui oled veel investeerimises võõras, aga tahaks ilma raha kaotamata "käed õliseks" teha, siis 
algamas on börsihai 2020. Mäng kestab *02.11.2020 - 20.11.2020* (Registreerimise avamine *19.10.2020*).
Praegusel hetkel veel rohkem infot pole, võtsin käesoleva Börsihai facebooki postitusest.

Miks peaksid börsihail osalema? Mäng toimub päris aktsiatega ja päris LHV süsteeme kasutades, kuid mängu rahaga, 
mis tähendab, et osaledes saad sa ühe vägeva kogemuse omale ja mängu lõpuks tead täpselt kuidas tehnilisest poolest
aktsiate ostmine ja müümine käib. Seega võta seda kui võimalust omale tasuta koolitus saada.

NB: pea meeles, et reaalselt ei ole võimalik nii lühikese perioodi vältel **investeerida** kui mäng käib, kuna investeerimine
siiski nõuab pikaaegset osalust firmas. Börsihai kujutab endast rohkem **kauplemist**, mis antud situatsioonis tähendab, 
et mängijad loodavad õigetele aktsiatele pihta saada kvartaliaruande esitamise ajal, kus tulevad kõige suuremad üllatused ja seega ka 
vastav tootlus või kahjum rahasse ümberarvestades. Tavaliselt hoiavad mängijad ühte aktsiat enda portfellis paar päeva. 

### Vaatame rahakotti ka?
Minu aktsiaportfell oli kolmanda oktoobri seisuga selline:

| Ticker | Hind | Ostuhind        | Kogus    | Muutus         | Kasum       | Väärtus    |
|------|--------|-----------------|----------|----------------|-------------|------------|
| LTC  | 36.42  | 43.12          | 108      | -15.54%        | -$723.60    | $3,933.36  |
| MAIN | 30.75  | 33.46          | 163      | -8.10%         | -$441.73    | $5,012.25  |
| O    | 63.86  | 66.17          | 68       | -3.49%         | -$157.08    | $4,342.48  |
| INTC | 51.01  | 46.47          | 59       | 9.77%          | $267.86     | $3,009.59  |
| LMT  | 380.58 | 382.66         | 7        | -0.54%         | -$14.56     | $2,664.06  |
| ED   | 79.77  | 86.3           | 20       | -7.57%         | -$130.60    | $1,595.40  |
| ALB  | 89.29  | 65.88          | 44       | 35.53%         | $1,030.04   | $3,928.76  |
| GOOG | 1458.42| 1080.11        | 1        | 35.03%         | $378.31     | $1,458.42  |
| CB   | 116.56 | 150.92         | 14       | -22.77%        | -$481.04    | $1,631.84  |
| PG   | 138.12 | 118.76         | 36       | 16.30%         | $696.96     | $4,972.32  |
| SYY  | 63.17  | 39             | 30       | 61.97%         | $725.10     | $1,895.10  |
| CAT  | 149.94 | 147.6          | 17       | 1.59%          | $39.78      | $2,548.98  |

| Kasum | Väärtus |
| ----- | ------- |
| $1,189.44 | $36,992.56 |

### Kuidas mu passiivne sissetulek välja näeb?

Minu dividendide jaotus on hetkel selline. Siin ei ole konkreetset aastat, see tabel näitab pigem kuidas dividendide 
laekumine jaguneb kui firmad seda stabiilselt maksaksid. (Tulemusest on juba maha arvestatud **15%** USA dividendidelt kinnipeetav tulumaks)

![Laekuvad dividendid kuus](./dividendid.svg?sanitize=true)

Keskmiselt teeb see **~84.2€** kuus. Dollar on osa langust tasa teinud ja seega võrreldes eelmise kuuga on  
eurodesse arvestatuna dividendide sissetulek suurenenud.
 
Mõni firma, nagu MAIN, maksab veel lisaks igakuisele dividendile ka korra poolaastas mingisugust eridividendi. 
See pole mul veel sisse arvestatud siia tabelisse ja ei teagi, kas ta kriisi ajal midagi nüüd maksab või pigem hoiab 
raha tagavaraks.

Seekord tuli septembris **~86.97€** puhast passiivset rõõmu, dividende.

### Palju Dividendiinsener üldse kokku väärt on?

Minu puhasväärtus on hetkel kuskil **81600€**. Selle summa saaksin siis kui ma oma maise vara, korteri ja aktsiad maha 
müüksin ning kõik laenud tagasi maksaksin. Sinna summa sisse ma ei arvesta Tulevas tiksuvat pensionifondi,
mis on minujaoks rohkem selline ilus number kui päris raha, aga teeb tublit tõusu sellegipoolest. Lisaks pole ma 
arvestanud sinna viimaste aastate korterihinna tõusu, vaid see seisab mul paigal selle hindamisakti hinna järgi, 
mis viimati tehtud sai. Igasugu muud kodutehnikat ja kulla ning hõbedavarusid ma samuti ei viitsi arvestada, 
mis potentsiaalselt seda väärtust tõstaksid kui peaks garaažimüügi tegema. 

PS: Kui on tahtmine kommenteerida, siis saab seda teha Github'i konto abil [siin](https://github.com/dividendiinsener/blog/issues/12)
