## Koroona teeb portfellis laastamistööd
_Avaldatud 01.03.2020_

### Kiire ülevaade

Tänu koroonakartusele kadus mu portfellist eelmine nädal ligikaudu ~5000€. Hämmastavalt suur hulk raha. Olen suutnud 
rahulikuks jääda, kuigi natuke rõhub küll sees. Igast mõtted tiirlevad, et tagantjärele tarkusena oleks ju ometi võinud
maha müüa esimesel päeval kui oli selge, et Itaalias suur hulk nakatunuid on, või kui mitte maha müüa, siis osta näiteks 
mõnda võimendusega ETN-i, mis teiste raha põlemisest tõuseb, näiteks $TVIX. Aga selge see, et mu investeerimismeetod 
tegelikult ei luba müüa, olen ometi dividendiinvestor, seega on mu investeerimisstrateegiasse sisse juba arvestatud, 
et vahepeal tulevad ka langused ja olen need sunnitud lihtsalt läbi elama. Tegelikult ostsin lausa `$MAIN`'i juurde 
keset langust, suurendades oma igakuist sissetulekut, kahjuks küll natuke vara, pärast langes veelgi, aga no mis teha, 
ahnus sai võitu.

### Vaatame rahakotti ka?
Minu aktsiaportfell on hetkeseisuga sellise iseloomuga:

| Ticker | Hind | Ostuhind | Kogus| Muutus | Kasum   | Väärtus   |   
| ---- | ------- | ------- | ---- | ------ | ------- | --------- |
| LTC  | 44.83   | 43.12   | 108 | 3.97%  | $184.68  | $4,841.64 |
| MAIN | 36.93   | 39.24   | 114 |-5.89%  | -$263.34 | $4,210.02 |
| O    | 73.74   | 69.82   | 32  | 3.68%  | $82.24   | $2,316.48 |
| INTC | 58.94   | 46.47   | 59  | 19.47% | $533.95  | $3,275.68 |
| NVDA | 244.32  | 168.71  | 6   | 60.08% | $608.16  | $1,620.42 |
| LMT  | 413.83  | 382.66  | 7   | -3.34% | -$89.53  | $2,589.09 |
| ED   | 87.49   | 86.3    | 20  | -8.67% | -$149.60 | $1,576.40 |
| ALB  | 72.1    | 65.88   | 44  | 24.24% | $702.68  | $3,601.40 |
| GOOG | 1429.73 | 1080.11 | 1   | 24.00% | $259.22  | $1,339.33 |
| CB   | 150.99	 | 150.92  | 14  | -3.90% | -$82.46  | $2,030.42 |
| PG   | 123.97  | 118.76  | 36  | -4.66% | -$199.08 | $4,076.28 |


| Kasum | Väärtus |
| ----- | ------- |
| -644€ | 28772.41€ |
 


### Kuidas mu passiivne sissetulek välja näeb?

Minu dividendide jaotus on hetkel selline. Siin ei ole konkreetset aastat, see tabel näitab pigem kuidas dividendide laekumine jaguneb kui firmad seda stabiilselt maksaksid. (Tulemusest on juba maha arvestatud **15%** USA dividendidelt kinnipeetav tulumaks)

![Laekuvad dividendid kuus](./dividendijaotus.svg?sanitize=true)

Keskmiselt teeb see **~66.85€** kuu kohta.
Mõni firma, nagu MAIN, maksab veel lisaks igakuisele dividendile ka korra poolaastas mingisugust eridividendi. See pole mul veel sisse arvestatud siia tabelisse.

Seekord tuli jaanuaris **44.56€** eest dividende ja veebruaris **52.05€** dividende.


### Palju Dividendiinsener üldse kokku väärt on?

Minu puhasväärtus on hetkel kuskil **74310€**. Selle summa saaksin siis kui ma oma maise vara, korteri ja aktsiad maha müüksin ning kõik laenud tagasi maksaksin. Sinna summa sisse ma ei arvesta Tulevas tiksuvat pensionifondi, mis on minujaoks rohkem selline ilus number kui päris raha, aga teeb tublit tõusu sellegipoolest. Lisaks pole ma arvestanud sinna viimaste aastate korterihinna tõusu, vaid see seisab mul paigal selle hindamisakti hinna järgi, mis viimati tehtud sai. Igasugu muud kodutehnikat ja kulla ning hõbedavarusid
ma samuti ei viitsi arvestada, mis potentsiaalselt seda väärtust tõstaksid kui peaks garaažimüügi tegema.

PS: Kui on tahtmine kommenteerida, siis saab seda teha Github'i konto abil [siin](https://github.com/dividendiinsener/blog/issues/4)
