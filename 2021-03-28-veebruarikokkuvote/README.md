## Veebruari kokkuvõte - Lasin oma portfelli õhku!
_Avaldatud 28.03.2021_

### Tegin mõned suuremad strateegilised käigud

Khm, venitasin veebruari kokkuvõttega nii kaua, et varsti on aeg juba märtsi kokkuvõtet kirjutama hakata. 
Põhimõtteliselt ma ei osanud päris hästi kirja seda panna, mis mu peas toimub, aga üritan selgitada.

Lühidalt ja koledalt kokkuvõttes otsustasin, et maailmamajandus on nii selges mullis, et mul õige aeg teha paar olulist
käiku, mis mu riski vähendab ja kukkumist pehmendab, kui see tulema peaks. See on tegelikult midagi sellist, mis ei 
lähe minu üldise investeerimisstrateegiaga kokku. Minu eesmärk on ikkagi osta ja hoida ja dividende koguda. Üritan natuke
selgitada, miks ma sellise järsu erandi tegin. 

Miks ma arvan, et oleme jõudnud järjekordse kuristiku servani? 

1) Minu number üks indikaator on klassikaline "taksojuhi" näide. [“You know it’s time to sell when shoeshine boys give you stock tips. This bull market is over.”](https://rationalwiki.org/wiki/Great_Depression#The_Roaring_Twenties_come_to_a_close). Olen
märganud aktiviseerumist tavainimeste seas, kes pole aktsiaturgudega kursis, aga loodavad ratsarikkaks saada. Seda on eriti hästi näha ühisrahastuses. 
Idufirmadel pole mingit probleemi rahastust saada - [märgitakse isegi kümneid kordi üle](https://www.aripaev.ee/borsiuudised/2021/03/18/jaak-roosaare-juhitud-rahastuskampaania-margiti-ule-32kordselt).

2) Turud on räiges tõusus ja palju kallimad kui hetk enne COVID-19 algust. See tundub mulle ebaloogiline ja kunstlik. 
   Turul on kadunud hirm raha kaotada. Justkui kõik investeeringud on head investeeringud.

3) Warren Buffett'i indikaator näitab, et [turud on väga ülehinnatud](https://www.currentmarketvaluation.com/models/buffett-indicator.php). 

Kui tahad veel põhjuseid, siis Sharpminder pakub huvitavat [lugemist](https://www.sharpminder.com/2021/02/25/the-perfect-storm/?fbclid=IwAR28sq5eumRZl1JT0vJ4YyUWDgGBfBHFjTB6mT1y54LG41FiiYAhHVlU2xI) eesti keeles.

#### Müüsin maha CAT, MAIN, O, LTC, ALB, GOOG, PG, INTC aktsiad.

Leidsin, et tehnoloogiasektori pulliturg on ilmselt leidnud selleks korraks oma lõpu ja seega on aeg kasumid **INTC**, **GOOG**,
**ALB** aktsiatest realiseerida. Pean Teslat praeguse tehnoloogia *bullrun*'i lipulaevaks ja heaks tehnoloogiasektori tervise 
indikaatoriks. Tesla hind aga on näitamas nüüdseks suuri nõrkuse märke ja on tipust juba 30% langenud (Kuu tagasi kui ma 
neid otsuseid tegin oli langus väiksem, aga siiski oli muster minu jaoks selge). Albemarle, mis toodab liitiumit 
akude jaoks, oli haakinud ennast Tesla graafiku külge ja liikus sellega koos. Teenisin sealt kõva kasumi, kuid nägin, et
tehnoloogiaaktsiate langus tirib ka $ALB'i alla ja ostsustasin paari kuu jooksul kolme erinevalt ajastatud müügitehingutega 
sealt väljuda.

|Ticker | Ost      | Müük     | Ostu-müügi Teenustasud | Laekunud dividendid | Kasum  |
|-------|----------|----------| ---------------------- | ------ | ----- |
| GOOG  | $1080.11 | $2090.00 | $15.72 + $14.57        | $0     | $979.71 |
| ALB  | $2898.72 | $2478.00 + $2480.25 + $2332.50  | $24.06 + $20.83 + $16.93 + $20.50 | $71.34 | $4381.05 |


Intel on olnud suht pettumus minujaoks. Minevikus tugeval positsioonil olnud firma, mille toodangut ise kasutan, 
jäi viimastel aastatel alla tema suurimale konkurendile AMD-le. Inteli aktsiahind pendeldas üles-alla mitme aasta 
jooksul nii mitmeid kordi, et ma kaotasin järje. Intel oli mul siiamaani üks vanimaid aktsiaid portfellis, 
mille soetasin 2017 sügisel. Kuna viimasel ajal oli Intel järjekordses tõusutsüklis, otsustasin seda ära kasutada 
ja müüsin selle kasumiga maha, kuna eeldasin, et tehnoloogiasektori langus ei jäta Intelit puutumata. 

|Ticker | Ost      | Müük     | Ostu-müügi Teenustasud | Laekunud dividendid  | Kasum  |
|-------|----------|----------| ---------------------- | -------------------- | ------ |
| INTC  | $2741.69 | $3616.70 | $24.41 + $14.56        | $206                 | $1042  |

**$LTC**, **$MAIN**, **$O** olid mul kolm tugevat igakuiste dividendide maksjat. Müüsin kuna nad olid taastumas langusest ja leidsin, 
et nad on liiga avatud riskidele, mille realiseerumist ma ootan. (Kõik nad said eelmise aasta märtsis kõvasti kannatada 
ja ilmselt saavad ka siis kui peaks tulema järgmine ülemaailmne turgude kukkumine). Otsustasin, et on targem natuke 
aega kõrvalt vaadata ja proovida leida paremat ostukohta. Usun, et kavatsen need firmad uuesti oma portfelli lisada 
kui nad odavamalt on saadaval.

|Ticker | Ost      | Müük     | Ostu-müügi Teenustasud | Laekunud dividendid  | Kasum  |
|-------|----------|----------| ---------------------- | -------------------- | ------ |
| LTC   | $2323.44 + $2333 | $4472.28 | $19.91 + $22.56 + $11.00   | $416   | $178.09  |
| MAIN   | $2223.14 + $2250.08 + $980.00    |  $5705.00  | $19.08 + $21.97 + $18.10 + $14.56  | $491 | $669 |
| O   |  $2234.19 + $2265.12   | $4172.48 | $22.32 + $19.26 + $11.00   | $190.4  | -$189  |

Procter&Gamble ja Caterpillar'i müügiks mul head põhjust ei olnud, pigem müüsin nad lihtsalt kasumi võtmise eesmärgil
eeldusega, et ma saan tulevikus nad odavamalt kätte. Mõlemad firmad meeldivad mulle endiselt väga.

|Ticker | Ost      | Müük     | Ostu-müügi Teenustasud | Laekunud dividendid  | Kasum  |
|-------|----------|----------| ---------------------- | -------------------- | ------ |
| CAT   | $2214.00  | $3732.01 | $23.25 + $14.56 | $29.7 | $1509.9  |
| PG   | $4275.36  | $4555.44  | $28.28 + $11.00  | $142.4 | $383.2  |

### Portfelli riismed

See mis minu aktsiaportfellist järgi oli jäänud nägi 28nda märtsi seisuga välja selline:

| Ticker | Hind | Ostuhind        | Kogus    | Muutus         | Kasum       | Väärtus    |
|------|---------|----------------|----------|----------------|-------------|------------|
| LMT  | 364.71  | 368.33         | 14       | -0.98%  | -$50.68  | $5,105.94 |
| ED   | 74.44   | 86.3           | 20       | -13.74% | -$237.20 | $1,488.80 |
| MA   | 366.14  | 351.17         | 7        | 4.26%   | $104.79  | $2,562.98 |
|      |         |                |         |         | -$183.09 | $9,157.72 |

Vaba raha hetkel ootamas paremaid võimalusi: **$7750.82** (**6554.88€**)
Kindlasti tekiks tähelepanelikul lugejal nüüd küsimus, et kui ma nii palju müüsin, siis kus kõik vaba raha on?
Sellest räägin allpool täpsemalt.


### Kuidas mu passiivne sissetulek välja näeb?

Minu dividendide jaotus on hetkel selline. Siin ei ole konkreetset aastat, see tabel näitab pigem kuidas dividendide 
laekumine jaguneb kui firmad seda stabiilselt maksaksid. (Tulemusest on juba maha arvestatud **15%** USA dividendidelt kinnipeetav tulumaks)

![Laekuvad dividendid kuus](./dividendid.svg?sanitize=true)

Keskmiselt teeb see **~13.18€** kuus. Seekord tuli veebruaris **~90.91€** puhast passiivset rõõmu, dividende.

### Mis edasi?

Mis ma tegin vabanenud rahaga? Tegin midagi ühele standardsele investeerimisloogikale vastupidist ja maksin laenu ära.
See laen oli peresisene laen ja minu käes seisev raha võttis kelleltki teiselt ära võimaluse seda millekski oluliseks 
kulutada. Laen oli mulle **0%** intressiga, kuid siiski igakuiselt oli see minujaoks **500€** väljaminek tagasimaksete näol. 
Nüüd on mul iga kuu **500€** rohkem raha, et mõni hulljulgem käik korda saata ja samuti vähenes võlakoorem seljas.

Loomulikult jätkan investeerimist ja ka kauplemist kui näen soodsaid võimalusi. Jälgin pingsalt turgu ja hoian praegu
veel väärtust rahas, et siis kõige suurema hirmu ajal, kui kõik müüvad, ennast sisse osta.

