## Algus
_Avaldatud 11.01.2020_

### Sissejuhatuseks
Uus aasta on alanud igati põnevalt ja pani pingsalt Lähis-Ida jälgima. Aktsiaportfell lõi kergelt kõikuma
potentsiaalse kolmanda maailmasõja ootuses ja Austraalia ähvardas maha põleda. Ainuke minu omanduses firma, mis armastab teiste õnnetuste üle rõõmu tunda on Lockheed Martin.

Kui ma ühel hommikul talvepimeduses oma silmad avasin, oma võrkkestad heleda ekraaniga põletasin, ja nägin, et Lockheed oli 4% järelturul tõusnud, teadsin ma, et midagi õudset on juhtunud, 
mida ka kiirelt meediaportaali heidetud pilk kinnitas. Uuele kümnendile start missugune. ( minu jaoks tähistab see muutunud kümnendkoht seal numbris just nimelt kümnendivahetust. 
Elukutselise programmeerijana tean ma, et esimene number on indekseerimisel tegelikult 0, mitte 1, seega ei suuda keegi mind isegi relva abil ümber veenda, 
et loendamist alustatakse numbrist üks ). 

See siin on mu esimene sissekanne ja loodetavasti mitte viimane. Ma olen nüüd juba mõned aastad jälginud Eesti finantsblogimaastikku ja mõelnud ka enda nn päeviku pidamisele, 
aga pole kunagi leidnud seda tõuget, mis mind reaalselt midagi kirja panema ajendaks. See tõuge toimus just paar päeva tagasi - nimelt olen ma dividendidele orienteerunud investor
ja minu igakuine higivaba tulu ja selle keskmine ületasid lõpuks kaua oodatud viiekümne euro piiri. See minu jaoks motiveeriv number tõusis lausa viiekümne seitme euroni kui ma lisasin
juurde LTC aktsiaid New Yorki börsilt. Järgmine eesmärk on keskmiselt kuus teenida passiivselt kena ümmargune 100€.

#### Mida saab viiekümne seitsme euro eest? 
Selle eest saaksin näiteks oma igakuised telekommunikatsiooni arved makstud. Sinna sisse kuulub TV + interneti (40€) ja telefoni arve (7€). Lisaks võiks 
veel tellida Netflixi (ca 10€), mida ma praegu kaaskondlase käest "laenan" 
(Hei, kõik teevad nii, ja see ongi Netflixi eesmärk, meid kõigepealt sõltuvusse saada, et siis hiljem see raha meilt uuesti välja lüpsta kui me enam ilma elada ei oska.)
Hea on mõelda nii, et nüüd on need teenused sisuliselt tasuta, selle eest maksavad umbes 11 erinevat välismaa firmat, mis minu tegevusest või tegevusetusest kuidagi ei sõltu. 
Võiksin selles hüpoteetilises dimensioonis, kus mul ainult telekomi arved on, jalad seinal passida ja midagi tobedat, aga paeluvat, teha, mille eest keegi nõus maksma pole enne kui tulemused 
käes on, näiteks [n-kuninga](https://en.wikipedia.org/wiki/Eight_queens_puzzle) probleemi püüda lahendada või uusi algarve otsida.

### Natuke tausta
Minu investeerimisteekond algas 2012 aastal ja sellest ajast saadik olen ma teinud palju vigu. Näiteks juba pankroti kuulutanud firmat põhjast osta, et keskmist hinda alla tuua.
Või panustanud lootusele, et ühe medikamente tootva firma ravimikatsetused lõppevad edukalt kui tähtaeg kukub (Ei lõppenud). Samuti olen püüdnud investeerimiskontol aktsiatega kaubelda 
kõhutunde pealt, millega ma ilmselt ainuisikuliselt maksin tehingutasude näol terve ühe Eesti panga töötajate lõunad kinni. Maha rahunesin ma umbes 2017. aastal, kui ma lõpuks olin oma 
õppetunnid kätte saanud ja otsustanud, et mul on nüüd kindel investeerimismeetod ja siht, mida ma jälgin ja suvalised puuksatused meediast mind enam ei mõjuta. Ostsin Intel-i aktsiad, 
mida siiamaani hoian. Sellest hetkest saadik pole ma enda teada enam ühtegi aktsiat müünud ja olen ainult juurde ostnud (Jättes ühe kehvasti käitunud ETF-i välja, millest ma 
lihtsalt otsustasin kahjumiga lahkuda ja eksperimendi kaotatuks lugeda).

### Vaatame rahakotti ka?
Minu aktsiaportfell on hetkeseisuga sellise iseloomuga:

| Ticker | Hind | Ostuhind | Kogus| Muutus | Kasum   | Väärtus   |   
| ---- | ------- | ------- | ---- | ------ | ------- | --------- |
| LTC  | 45.16   | 43.12   | 108  | 4.73%  | $220.32 | $4,877.28 |
| MAIN | 43.61   | 38.33   | 58   | 13.78% | $306.24 | $2,529.38 |
| O    | 73.74   | 69.82   | 32   | 5.61%  | $125.44 | $2,359.68 |
| INTC | 58.94   | 46.47   | 59   | 26.83% | $735.73 | $3,477.46 |
| NVDA | 244.32  | 168.71  | 6    | 44.82% | $453.66 | $1,465.92 |
| LMT  | 413.83  | 382.66  | 7    | 8.15%  | $218.19 | $2,896.81 |
| ED   | 87.49   | 86.3    | 20   | 1.38%  | $23.80  | $1,749.80 |
| ALB  | 72.1    | 65.88   | 44   | 9.44%  | $273.68 | $3,172.40 |
| GOOG | 1429.73 | 1080.11 | 1	  | 32.37% | $349.62 | $1,429.73 |
| CB   | 150.99	 | 150.92  | 14	  | 0.05%  | $0.98   | $2,113.86 |
| PG   | 123.97  | 118.76  | 36   | 4.39%  | $187.56 | $4,462.92 |


| Kasum | Väärtus |
| ----- | ------- |
| $2,895 | $30535.24 |

Nagu näha, siis mu uus strateegia töötas eelmisel kümndendil ja kõik positsioonid on kenasti plussis. Samuti on valitud firmad, mis peaks kriisid üle elama. Võib öelda, et ma ilmselt 
olen kokkuvõttes veel umbes 1000€ või nii miinuses (Õpingutasud eelmisest sektsioonist), aga arvestades, kui suur mu portfell praeguseks on, võib see paari päevaga juhuslikul hetkel 
muutuda (kas siis positiivses või negatiivses suunas). Ma väga ei muretse sellepärast, minevik on minevik ja loeb tulevik.

### Kuidas mu passiivne sissetulek välja näeb?

Minu dividendide jaotus on hetkel selline. Siin ei ole konkreetset aastat, see tabel näitab pigem kuidas dividendide laekumine jaguneb kui firmad seda stabiilselt maksaksid. (Tulemusest on juba maha arvestatud 15% USA dividendidelt kinnipeetav tulumaks)

![Alt text](./dividendijaotus.svg?sanitize=true)

Keskmiselt teeb see **~57.03€** kuu kohta.
Mõni firma, nagu MAIN, maksab veel lisaks igakuisele dividendile ka korra poolaastas mingisugust eridividendi. See pole mul veel sisse arvestatud siia tabelisse, aga ilmselt 
varsti teen seda.


### Mis hinna eest mind ära saab osta?

Minu puhasväärtus on hetkel kuskil 67000€. Selle summa saaksin siis kui ma oma maise vara, korteri ja aktsiad maha müüksin ning kõik laenud tagasi maksaksin. Sinna summa
sisse ma ei arvesta Tulevas tiksuvat pensionifondi, mis on minujaoks rohkem selline ilus number kui päris raha, aga teeb tublit tõusu sellegipoolest. Lisaks pole ma arvestanud
sinna viimaste aastate korterihinna tõusu, vaid see seisab mul paigal selle hindamisakti hinna järgi, mis viimati tehtud sai. Igasugu muud kodutehnikat ja kulla ning hõbedavarusid
ma samuti ei viitsi arvestada, mis potentsiaalselt seda väärtust tõstaksid kui peaks garaažimüügi tegema.

Sellega olen ma jõudnud esimese sissekande lõpuni. Otsustasin, et ma päris igat teemat kohe esimeses postituses ei puuduta, nii on mõni teine kord veel millestki kirjutada.


