## Juuni kokkuvõte
_Avaldatud 01.07.2020_

### Kiire ülevaade

Juuni oli minujaoks natuke teistsugust tegemist täis ja aktsiaturgu ma eriti jälgida ei jõudnudki. Kahjuks ei pannud ka 
portfelli raha juurde, kuna grillihooaeg, sünnipäevad, väljasõidud ja üks koolitus, mis suve lõpuks läbi saab on mult 
lihtsalt kõik raha ära röövinud, samuti sai soetatud omale suveks üks kallis liikumisvahend. Seega olen rämedalt laristama
hakanud ja ilmselt on ainult ajaküsimus, mil ma üritan Rimis lesta eest oma inteli aktsiatega maksta!

### Vaatame rahakotti ka?
Minu aktsiaportfell on tänase kuu lõpu seisuga selline:

| Ticker | Hind | Ostuhind | Kogus| Muutus | Kasum   | Väärtus   |
|------|---------|----------|------|-----|----------|--------------|
| LTC  | 37.67   | 43.12          | 108      | -12.64%        | -$588.60    | $4,068.36 |
| MAIN | 31.13   | 33.46          | 163      | -6.96%         | -$379.79    | $5,074.19 |
| O    | 59.5    | 66.17          | 68       | -10.08%        | -$453.56    | $4,046.00 |
| INTC | 59.83   | 46.47          | 59       | 28.75%         | $788.24     | $3,529.97 |
| LMT  | 364.92  | 382.66         | 7        | -4.64%         | -$124.18    | $2,554.44 |
| ED   | 71.93   | 86.3           | 20       | -16.65%        | -$287.40    | $1,438.60 |
| ALB  | 77.21   | 65.88          | 44       | 17.20%         | $498.52     | $3,397.24 |
| GOOG | 1413.61 | 1080.11        | 1        | 30.88%         | $333.50     | $1,413.61 |
| CB   | 126.62  | 150.92         | 14       | -16.10%        | -$340.20    | $1,772.68 |
| PG   | 119.57  | 118.76         | 36       | 0.68%          | $29.16      | $4,304.52 |
| SYY  | 54.66   | 39             | 30       | 40.15%         | $469.80     | $1,639.80 |

| Kasum | Väärtus |
| ----- | ------- |
| $264.77 | $33,239 |

Nagu mõni terava silmaga lugeja võib märgata, siis võrreldes eelmise kuuga, olen vahepeal **$NVDA** maha müünud ja **$O**
juurde ostnud. Miks? NVDA ostsin kunagi suure potentsiaaliga kasvuaktsiana ja dividende ta praktiliselt ei maksnudki.
Eelmise aasta märtsis sai **6** aktsiat ostetud hinnaga **$168.705** ja nüüd juuni alguses sai need **6** aktsiat müüdud
hinnaga **$351.00** aktsia kohta. Arvestades, et tehingutasudeks läks kokku **$15.47 + 21.99** võib öelda, et teenisin
vahelt umbes **$1056** või siis protsentuaalselt **~107%**. Pole paha tulemus aastaga :).    

**NVDA** müüsin puhtalt sellest, et hind kerkis piisavalt kõrgele, et minu jaoks vähenes selle atraktiivsus ja leidsin,
et võibolla oleks aeg oma dividendiportfelli täiendada. 

Saadud raha läks kohe uuesti kasutusse ja soetasin omale igakuise dividendimaksja **$O** aktsiaid juurde.

### Kuidas mu passiivne sissetulek välja näeb?

Minu dividendide jaotus on hetkel selline. Siin ei ole konkreetset aastat, see tabel näitab pigem kuidas dividendide laekumine jaguneb kui firmad seda stabiilselt maksaksid. (Tulemusest on juba maha arvestatud **15%** USA dividendidelt kinnipeetav tulumaks)

![Laekuvad dividendid kuus](./dividendijaotus.svg?sanitize=true)

Keskmiselt teeb see **~82€** kuus. 
Mõni firma, nagu MAIN, maksab veel lisaks igakuisele dividendile ka korra poolaastas mingisugust eridividendi. See pole mul veel sisse arvestatud siia tabelisse ja ei teagi, 
kas ta kriisi ajal midagi nüüd maksab või pigem hoiab raha tagavaraks.

Seekord tuli juunis **~85.36€** puhast passiivset rõõmu, dividende.

### Palju Dividendiinsener üldse kokku väärt on?

Minu puhasväärtus on hetkel kuskil **78070€**. Selle summa saaksin siis kui ma oma maise vara, korteri ja aktsiad maha müüksin ning kõik laenud tagasi maksaksin. Sinna summa sisse ma ei arvesta Tulevas tiksuvat pensionifondi, mis on minujaoks rohkem selline ilus number kui päris raha, aga teeb tublit tõusu sellegipoolest. Lisaks pole ma arvestanud sinna viimaste aastate korterihinna tõusu, vaid see seisab mul paigal selle hindamisakti hinna järgi, mis viimati tehtud sai. Igasugu muud kodutehnikat ja kulla ning hõbedavarusid
ma samuti ei viitsi arvestada, mis potentsiaalselt seda väärtust tõstaksid kui peaks garaažimüügi tegema.

PS: Kui on tahtmine kommenteerida, siis saab seda teha Github'i konto abil [siin](https://github.com/dividendiinsener/blog/issues/9)
