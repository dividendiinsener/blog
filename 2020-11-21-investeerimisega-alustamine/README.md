## Eraisikuna investeerimisega alustamine - kuidas investeerida USA börsil
_Avaldatud 21.11.2020_

New Yorki börs (**NYSE**) ja **NASDAQ** on kaks maailma suurimat börsi, mis paiknevad maailma finantskeskuses New Yorkis.
Ameerika pakub tohutult laia aktsiavalikut kuhu ka tavaline eestlane tugitoolis lõsutades investeerida saab paari nupuvajutusega
ja kasvõi ühe minuti jooksul. Järgnev artikkel üritab natuke valgustada, et mis üldse on vaja teha ja millega arvestada, 
kui investeerida Ameerikasse. Artikkel ei ürita selgitada investeerimisstrateegiaid või anda nõu milliseid aktsiaid osta.
   
### Miks üldse Ameerikasse investeerida?

USA meelitab oma robustse kapitalismi, stabiilsuse ja vabadusega kokku iga valdkonna tipptegijaid, ärihaisid, investoreid,
ettevõtjaid. See kompott toimib seal nagu ahelreaktsioon, mis iseennast koguaeg aina võimsamaks toidab. Mida rohkem
äri, raha ja ajusid sealt kaudu liigub ja sinna koguneb, seda rohkem meelitab see uut raha, äri ja ajusid. Võib öelda, 
et seal toimub üks pikk kapitalistlik pidu. Nii on ka paljud läänemaailma suured firmad esindatud USA turul.

NYSE ja Nasdaq kahepeale pakuvad umbes **5700** firmat kuhu investeerida. Balti börs pakub seejuures umbes **68**.

Ühele tavalisele Eesti investorile pakub see suurt valikut firmasid ja eelkõige meie jaoks tuntud nimesid. Firmasid, 
mille toodangut me ise igapäevaselt kasutame ja imetleme. Hea tunne on ju mõelda, et omad osa Apple-st, Teslast või
McDonaldsist. 

### Millega peab arvestama USAsse investeerimisel.

#### Ajatsoon ja lahtiolekuajad

Meil on suhteliselt suur ajavahe New Yorkiga ja nende jaoks hommik on meie jaoks juba õhtu.
New Yorki börsid avanevad üldiselt meie ajajärgi kell **16:30** (Mõningate eranditega, kui äsja on toimunud suve või talveajale üleminek).
Seega tegelikult on meie jaoks börs avatud kella poole viiest kella üheteistkümneni õhtul. Tavalise eestlase jaoks,
kes üheksast viieni tööd teeb, võib see olla hoopis hea uudis, kuna õhtune aeg võib tehinguteks paremini sobida juhul kui 
hommikul ja päeval peab arvutist eemal olema.  

USA turud on lahti nädalasisestel päevadel ja kinni nädalavahetustel ning USA riigipühadel. Kinnioleku päevad võib leida, 
kui otsida "NYSE market holidays" või "Nasdaq market holidays".

#### Valuuta

Kõik tehingud tehakse USA börsidel dollarites, seega selleks, et seal investeerida, peab oma eurod dollariteks vahetama.
Pangad üldiselt teevad seda automaatselt, seega kuskile valuutavahetuspunkti jooksma ei pea. Lihtsalt tuleb arvestada,
et panga pakutud kurss on nende kasuks natuke kallutatud ja sa saad reaalselt oma eurode eest vähem dollareid kui 
ametlik kurss parasjagu näitab. Samuti tuleb arvestada, et kui kunagi on plaanis oma raha välja võtta, siis tuleb
oma dollarid jälle ilmselt tagasi eurodeks vahetada ja veelkord maksta väike tasu selle eest.

Antud kursil tasub silma peal hoida, kuna omast kogemusest tean, et valuutavahetus on kallim ja suurem väljaminek kui 
tehingu ja hoiusetasud. Üldiselt pank ei ütle sulle, mitu eurot või dollarit sa reaalselt kaotad summa vahetusest hetke 
tegeliku kursi järgi. Pank pakub sulle **X** dollarit **Y** euro eest ja näitab tehingu kurssi ka, aga see palju sa tehingust 
tegelikult kaotad tuleb sul endal välja arvutada.

Sellele lisaks tuleb arvestada, et valuutahinnad kõiguvad igapäevaselt. Nii võib juhtuda, et dollari odavnemisel
kaotad oma protfelliga eurodes väärtust isegi kui aktsiaportfell dollarites tõuseb või vastupidi. 

### Tehingutasud on pisut kõrgemad kui Eestisse investeerides

Eesti pangad on teinud baltikumi aktsiate ostmise väga mugavaks ja paljud pangad ei võta viimasel ajal 
baltikumi aktsiatehingute eest üldse tasu. USA aktsiaid ostes maksad tehingu pealt kõrgemat tasu kui baltikumi 
aktsiaid ostes.

Selle artikli kirjutamise hetkel (**2020-11-21**) võtavad pangad USA börsil tehtud tehingu eest järgmist tasu: 

| PANK | Tehingu tasu | haldustasu (Kuni 30000 € portfell)  | Tehingu tühistamine (enne täideviimist) |
| ---- | ------------ | ----------- | ---------- |
| [LHV](https://www.lhv.ee/et/hinnakiri)                                         | 11 € + 0,3%     | 0,025% kuus, min 2 €, lisandub käibemaks | Tasuta |
| [Swedbank](https://www.swedbank.ee/private/home/more/pricesrates?language=EST) | 0,18%, min 18 € | tasuta                                   | Tehingutasu |
| [SEB](https://www.seb.ee/hinnakiri)                                            | 14 € + 0,2% (0,015%) | 0,015% kuus                         | min arveldustasu või tegelikud kulud |

Antud tabel on vaid näitlik lihtsustus, tegelikud tingimused võivad tabelist erineda või ajajooksul muutuda.

### Geopoliitilised riskid

USA näol on tegu võõra maaga ja nii meie kui nende pool on teatud poliitilised ja majanduslikud riskid. Võib juhtuda, 
et mõni otsus mõjutab kahjulikult sinu omandit või sissetulekut välismaal (Näiteks võib ühel hetkel muutuda mõni maksumäär).
Seda vast ette ei suuda keegi näha, mis täpselt muutuda võib, aga tasub lihtsalt meeles pidada, et välismaine omand 
või sissetulek võib olla rohkematele riskidele avatud kui kodumaine omand või sissetulek.      

## Millest alustada?

### Vali pank kuhu teed oma investeerimiskonto

Vali omale madalate tasudega sobiv pank, ning pea meeles valides kontrollida ka järgnevat:

#### Residentsustõend W-8BEN

Peaksid tegema kindlaks, kas sinu valitud pank toetab **W-8BEN** residentsustõendi esitamist USA-sse. **W-8BEN** on maksublankett, 
mis aitab sul vältida USAst tuleva sissetuleku topeltmaksustamist. Sisuliselt tähendab see seda, et kui investeerida ilma
**W-8BEN**'ita, siis kõikide USA börsil olevate firmade dividendidelt peetakse kinni **30%** enne kui need sinuni jõuavad.
Kui aga **W-8BEN** täita, siis peetakse kinni vaid **15%**. Selline süsteem on loodud USA ja teiste maade (sh Eesti) vahelise 
kokkuleppena. Blanketi täitmine on iseenesest lihtne ja tõendab vaid kokkuvõttes seda, et elad Eestis. **W-8BEN**'i on vaja 
uuendada iga **3** aasta tagant. Minuteada on antud lepingu esitamine eraisikust investorile tasuta.

Blanketi näite võid leida [siit](https://www.lhv.ee/assets/files/forms/W-8BEN_form_example-ET.pdf)

### Investeerimiskonto loomine.

Pärast sobiva panga leidmist on sul vaja investeerimiskontot. Investeerimiskonto on harilik pangakonto selle vahega, et sinna sisse maksad 
sa ainult investeerimiseks / hoiustamiseks mõeldud raha ja sealt kontolt muid makseid peale investeerimistehingute ei tee.

Investeerimiskonto lubab sul teenitud tulult jätta maksud maksmata, kuni otsustad raha välja võtta. Ametlikult nimetatakse
seda maksukohustuse edasilükkamiseks. Sisuliselt toimib see nii, et kui maksad investeerimiskontole näiteks **10000€** sisse, 
siis võid sellega majandada ja sellega omale raha juurde teenida niikaua kuni tahad, kasvõi üle mitmekümne aasta. Mingit
maksukohustust sul ei teki. Maksukohustus hakkab alles siis tekkima kui hakkad investeerimiskontolt raha välja võtma.
Esimese väljavõetud **10000€**, praeguse näite puhul, on sinujaoks tulumaksuvaba, kuna sa oled sellelt juba kunagi maksud maksnud.
Ületades väljavõetud summaga sissemakstud summa pead aga maksma igalt eurolt **20%** tulumaksu.

Pikaajalise perspektiiviga ja stabiilselt kontole sissemakseid tegevale investorile töötab selline süsteem väga hästi, 
kuna ta ilmselt ei kavatse rohkem raha välja võtta kui on sisse pannud vähemalt esimesed paarkümmend aastat.

Investeerimiskonto on Eesti seaduses ametlikult määratletud. Sellest võid rohkem lugeda näiteks 
[maksuameti kodulehelt](https://www.emta.ee/et/eraklient/tulu-deklareerimine/finantsvaralt-saadud-tulu-maksustamine)

Seega selleks, et oma eurod kulutamiseks kätte saada, tuleb investeerimiskontolt teha ülekanne tavalisele pangakontole.
Niisugused piirangud investeerimiskontol on loodud selleks, et sul lõpuks oleks tuludeklaratsiooni esitamine võimalikult 
lihtne ja ei peaks tegema mingeid keerulisi arvutusi, et oma investeerimiskäigud eraldada igapäevastest tegemistest.

Tänapäeval on võimalik pangakonto ka luua kodust läbi internetipanga, kuid konkreetne tegevuskäik sõltub ilmselt pangast.

### Aktsiate ostmine

Aktsiate ostmine, nagu öeldud, toimub dollarites. Aktsiaostud peaksid tegema läbi internetipanga ja avades 
selleks oma valitud pangast vastava blanketi või ostuakna. Esimene asi, mida pead teadma aktsiate ostu puhul 
on tema *ticker* (eesti keeles *sümbol*).

#### Aktsia ticker (sümbol) 
Aktsia ticker on tavaliselt paaritäheline suurte tähtedega kirjutatud lühend, mis kehtib ühel kindlal börsil.

| *ticker* (**NYSE**) | Nimi |
|------|----------|
| MCD |  McDonald's Corp |
| IBM | International Business Machines Corporation | 
| GLW | Corning Incorporated | 


Võib juhtuda, et aktsia on esindatud mitmel börsil ja neil on erinevad *ticker*-id kasutusel.
Nii on näiteks Nokia esindatud **NYSE** ja Helsinki(**HEL**) börsil erineva sümboliga.


| Nimi | *ticker* (**NYSE**) | *ticker* (**HEL**) |
|------|----------|-----------------|
| Nokia Oyj | NOK | NOKIA |

Aktsiaid ostes peab olema kindel, et on valitud õige *ticker* ja, et see valik kuulub õigele börsile.
Kõige lihtsam on leida *ticker*-id läbi google kui lihtsalt kirjutada firma nimi ja börs. 
Näiteks "Twitter nyse" annab esimese vastusena, et otsitav lühend on **TWTR**.

Võib ka avada NYSE spetsiaalse [otsingu](https://www.nyse.com/listings_directory/stock) ja sisestada sinna otsitav firma.

Google võimaldab paljude NYSE aktsiate kohta saada kiirelt jooksvat infot ja vaadata hinda kui kirjutada otsingusse dollarimärk 
ja aktsia *ticker*, näiteks **$AAPL**. 

#### Ostetav kogus ja hind ühe aktsia kohta

Järgmisena on sul vaja teada kogust ja hinda. Mitu aktsiat soovid osta? Üldiselt tuleb kirjutada lahtrisse soovitud aktsiate kogus
ja soovitud hind(limiit) dollarites ühe aktsia kohta. Võid ka osta turuhinnaga, siis ei pea ise hinda sisestama, vaid maakler paneb ise su 
tehingu kokku vastavalt sellele, mis seis parasjagu turul on. Loomulikult peab kontol olema piisavalt raha, et maksta ära summa 
väärtuses **aktsia hind** x **aktsia kogus** + **tehingutasud**.

##### Mida üldse aktsia hind näitab?

Kui Googlesse kirjutada **$AAPL** siis leiab sealt Apple aktsiahinna tänase graafiku ja mingi lõpliku hinna, näiteks **117.34** USD. 
Mida see hind siis näitab? Tegemist on viimase õnnestunud tehingu hinnaga. See ei tähenda seda, et sa saad praegusel
hetkel selle hinnaga osta või müüa, vaid see näitab puhtalt viimast tehingut. See on umbes sama nagu möödunud kuu Tallinna korterite 
tehingute hinnastatistika. Näitab, mis turul tehti ja annab aimu, mis hinnad turul on, aga ei näita saadaolevaid kortereid.

Reaalselt, aga on **NYSE** turg nii "paks" ja seal on nii palju osalejaid, et selle viimase näidatud hinna tehingu limiidina 
kasutades võid vabalt oma tehingu tehtud saada päeva jooksul.  

##### Turuhinnaga tehing
Turuhinnaga tehing tähendab seda, et ostad turult sellise hinnaga nagu parasjagu pakutakse. See ei tähenda üldse seda, et
sa saad oma tehingu tehtud sama hinnaga nagu aktsiahind hetkel näitab. See tähendab seda, et su tehing võib olla ka kallim
või odavam viimati tehtud tehingust. Turuhinnaga tehingut tuleks vältida, kuna ost võib minna kallimaks kui planeeritud või 
müük võib minna odavamalt läbi kui planeeritud. Samas on sul suurem võimalus, et tehing täidetakse kui hind peaks liikuma
ebasoosivas suunas, näiteks ostu puhul kallimaks.

##### Limiithinnaga tehing
Limiithinnaga tehing tähendab, et sa paned orderi mingi kindla aktsiasumma peale, millest sa üle pole nõus minema.
Ostu puhul tähendab see seda, et kui keegi pakub oma aktsiaid madalama hinnaga kui sinu määratud limiit, siis sul 
tekib võimalus need ära osta. Kui piisavalt suurt pakkumist pole, siis võib ka juhtuda, 
et keegi teine ostab need ära ja kuigi aktsiahind käis korraks allpool sinu pandud limiiti, siis ei olnud ikkagi 
võimalik tehingut täita. Müügi puhul tähendab limiit kõige kõrgemat hinda, mida sa aktsia kohta oled nõus maksma, 
võid ka saada odavamalt kätte, kui turul on pakkumine.

Tegelik aktsiaturu tehingute kokkusobitamine turu sisemuses on väga keeruline teema, millest ma pikemalt ei räägiks, kuid
sellest võid lähemalt lugeda huvi korral [siit](https://www.investopedia.com/ask/answers/06/brokerandmarketmaker.asp).

##### Orderi kehtivus ja eelturg
Pank võib pakkuda orderi kehtivust tänase päeva või mitme päeva peale. Kui valitud on ühe päeva order ja päeva lõpuks
pole limiidi tõttu saadud tehingut tehtud, siis order päeva lõpus tühistatakse. Kas tühistamisega seondub mingisuguseid 
tasusid sõltub ilmselt konkreetsest pangast.

Võimalik on ka oma order sisestada eelturule (premarket), mis tähendab, et saad kaubelda väljaspool turu lahtiolekuaegu. 
Eelturul on rohkem volatiilsust, kuna seal on vähe osalejaid. Üldiselt peetakse eelturgu riskantseks, aga kui panna sinna
soovitud limiithinnaga tehing, siis ma ei näe põhjust, miks tehing peaks olema kuidagi riskantsem kui päevasel turul osalemine.
Suurim probleem eelturul on ilmselt see, et viimati täidetud tehingute hinnad võivad olla petlikud. Eelturul pole piisavalt 
osalejaid, et sealt võiks välja lugeda selle kuhu poole hind tegelikult liikuma hakkab. See on tõeline spekulantide maa.

##### Tehingu tegemine.

Kui kõik vajalikud lahtrid on täidetud ja liigud ostuprotsessiga edasi, siis näidatakse sulle ilmselt sisestatud andmete 
kontrolllehte, mille pead digiallkirjastama. Seda saad teha nii mobiil-IDga kui ka ID-kaardiga, sõltuvalt millega 
oled panka sisseloginud. Nüüd pead jääma ootele. Tehingu jaoks vajaminev raha broneeritakse kontolt koheselt, tehingu 
tegemiseks võib minna aega, kasvõi mitu tundi või terve päev, sõltuvalt sellest kas oled pannud hinnale limiidid või 
mitte ja kuidas hind sinu limiidi suhtes liigub. Kõige kiirem tehing on ilmselt turuhinnaga tehing, sest selle saab 
täita ilma kliendi seatud piiranguteta (v.a ta kontol oleva raha piirang).  

#### Praktiline näide:

Soovin osta Apple Inc aktsiaid ja mul on **2000€** selleks kontol. Esiteks arvutan oma kontol oleva raha panga kursi 
järgi dollariteks. Ilmselt ei pea neid käsitsi vahetama, vaid pank teeb selle lõpuks automaatselt tehingu ajal.
Mina saan hetkekursi järgi **~$2371.33**.

Nüüd otsin ma Apple'i *ticker*-i USA turul. Kiire googeldamine annab vastuseks **AAPL** ja börsiks NASDAQ.  

Seejärel sisestan ma Googlesse **$AAPL** ja saan sealt, et hetkel on viimase tehingu hind **$117.34** aktsia kohta.

Järgmisena tahan teada mitu aktsiat ma osta saan oma raha eest. Lihtne arvutus näitab, et **2371.33 / 117.34 = 20.2**
Seega saan ma **20 aktsiat**. Kuna poolikuid aktsiaid ma osta ei saa, siis see **0.2** aktsiat on lihtsalt jääk, mis ilmselt 
kulub mul ära tehingutasudeks.
 
Täidangi järgmiseks ära panga poolt presenteeritud lahtrid:
 
* Aktsia sümbol: **AAPL (NASDAQ)**
* Kogus: **20**  
* Tehingu tüüp: **Limiithinnaga tehing**
* Hind aktsia kohta: **117.34**
* Kestvus: **päeva lõpuni**

Saadan täidetud blanketi pangale nupuvajutusega, digiallkirjastan tehingu ja jään ootele.

Nii lihtne see ongi.

Mis võib valesti minna? Võib juhtuda, et sul jääb raha puudu, et maksta tehingutasud kinni. Siis tasub lihtsalt
aktsiate arvu vähemaks tõmmata või aktsia hinda allapoole viia pisut (lootes, et tehing ikkagi tehtud saab).

### Tuludeklaratsiooni esitamine
Uue aasta alguses, kui toimub tuludeklaratsiooni esitamine, on sul vaja ka oma investeerimiskonto deklareerida.
Pank peaks lubama esitada sinu investeerimiskonto **EMTA**-le (Eesti maksu ja tolliametile) automaatselt, st ilma, et 
sa peaks hakkama käsitsi **EMTA** lehel numbreid sisestama. Selleks on panga lehel ilmselt mõni funktsioon.

Maksudeklaratsioonis peaksid nägema oma sissekantud ja väljakantud raha investeerimiskontolt. 
Tuludeklaratsiooni sektsioon, kuhu antud andmed saabuvad kannab nime "Tulu finantsvaralt". 
Kui oled rohkem sissekandnud, siis peaks jääma seal "Edasikantav summa" lahtis olev jääk miinusesse. 
See jääk on see, mis tõstetakse üle järgmisesse aastasse ja mis lubab sul ka järgmine aasta raha ilma tulumaksu 
maksmata välja võtta (kuni sissepandud summa pole ületatud). Järgmine aasta peaksid nägema oma eelmisest aastast
edasi kantud summat lahtris "Eelmisest perioodist edasikantud summa".

Investeerimiskonto maksuaruandes ei deklareerita aktsiate soetamise või võõrandamisega seotud kulusid. 
Saadud (juba maksustatud) dividendid deklareeritakse investeerimiskonto sissemaksena, vältimaks topeltmaksustamist.
Juhul kui mingil põhjusel dividendid saabuvad ilma maksustamata, siis oleks mõistlik neid mitte deklareerida, nendelt
makstakse siis tulumaks kunagi hiljem kui see raha lahkub investeerimiskontolt.

-------

Saigi selleks korraks artikkel valmis. Loodan, et on kasu ka ja annab mõnele huvitunule aimu, mida kujutab endast
USA aktsiatesse investeerimine. 

PS: Kui on väga tahtmist kommenteerida, siis saab seda teha Github'i konto abil [siin](https://github.com/dividendiinsener/blog/issues/14)
