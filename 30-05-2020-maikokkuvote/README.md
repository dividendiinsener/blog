## Mai kokkuvõte
_Avaldatud 30.05.2020_

### Kiire ülevaade

Mai oli aktsiaturgudel kohati eufooriline ja paljud investorid hakkasid panustama kiirele taasumisele. 
Oli ka väga rohelisi päevi, kus ma vahepeal suutsin päevaga oma 1000€ või rohkemgi kaotust 
tagasi teenida. Olen koroona tekitatud august nüüdseks välja roninud, kuid kasumiga üldse veel mitte nii kõrgele 
kui enne koroonat. Palju on tunda veel ebakindlust ja ega ei tea, kas sügis on majanduses ikka nii roosiline kui
investorid loodavad, või tuleb ikka mõneaastane majanduslangus ka lõpuks ära? Kui koroona ei suuda seda tõusutsüklit
murda, siis mis veel?

### Vaatame rahakotti ka?
Minu aktsiaportfell on tänase kuu lõpu seisuga selline:

| Ticker | Hind | Ostuhind | Kogus| Muutus | Kasum   | Väärtus   |
|------|----------|----------------|----------|--------------|----------------|-------------|
| LTC  | 36.81   | 43.12          | 108      | -14.63%        | -$681.48    | $3,975.48 |
| MAIN | 31.2    | 33.46          | 163      | -6.75%         | -$368.38    | $5,085.60 |
| O    | 55.31   | 69.82          | 32       | -20.78%        | -$464.32    | $1,769.92 |
| INTC | 62.93   | 46.47          | 59       | 35.42%         | $971.14     | $3,712.87 |
| NVDA | 355.02  | 168.71         | 6        | 110.43%        | $1,117.86   | $2,130.12 |
| LMT  | 388.44  | 382.66         | 7        | 1.51%          | $40.46      | $2,719.08 |
| ED   | 75.06   | 86.3           | 20       | -13.02%        | -$224.80    | $1,501.20 |
| ALB  | 76.52   | 65.88          | 44       | 16.15%         | $468.16     | $3,366.88 |
| GOOG | 1428.92 | 1080.11        | 1        | 32.29%         | $348.81     | $1,428.92 |
| CB   | 121.94  | 150.92         | 14       | -19.20%        | -$405.72    | $1,707.16 |
| PG   | 115.92  | 118.76         | 36       | -2.39%         | -$102.24    | $4,173.12 |
| SYY  | 55.16   | 39             | 30       | 41.44%         | $484.80     | $1,654.80 |

| Kasum | Väärtus |
| ----- | ------- |
| $1,184.29 | $33,225 |

Pole paha! Nagu näha, olen oma praeguste positsioonidega tervelt $1200 plussi jõudnud. Võrdluseks,
keset koroonat nägin vahepeal seal [$5400 kahjumit](https://dividendiinsener.github.io/blog/01-04-2020-martsikokkuvote/) 
ja kohati rohkemgi :). Nagu lubatud - ma ei müünud ühtegi positsiooni keset käesolevat langust, mis tagantjärele vaadates 
õigustab ennast. Kui päris täpne olla, siis ma ajutiselt mängisin ühe aktsiaga, puhtalt spekuleerimise eesmärgil, 
kuid ei näidanud seda kordagi oma dividendideaktsiate tabelites ja ostsingi vaid kiirelt müümise eesmärgiga. 
Realiseerisin sealt kuskil $150 kasumit kahe tehinguga. 

Siinjuures ei saa ma mainimata jätta oma kolmekümmet $SYY aktsiat, mille ostsin keset kriisi korraliku soodukaga, 
ja millelt hetkel vaatab vastu juba 41% tõus paari kuuga. $SYY on tugeva taustaga dividendikuningas toidumaailmas ja üks 
asi, mida kriis ei suuda täitsa surnuks pureda on toidutööstus.

### Kuidas mu passiivne sissetulek välja näeb?

Minu dividendide jaotus on hetkel selline. Siin ei ole konkreetset aastat, see tabel näitab pigem kuidas dividendide laekumine jaguneb kui firmad seda stabiilselt maksaksid. (Tulemusest on juba maha arvestatud **15%** USA dividendidelt kinnipeetav tulumaks)

![Laekuvad dividendid kuus](./dividendijaotus.svg?sanitize=true)

Keskmiselt teeb see **~78€** kuus. 
Mõni firma, nagu MAIN, maksab veel lisaks igakuisele dividendile ka korra poolaastas mingisugust eridividendi. See pole mul veel sisse arvestatud siia tabelisse ja ei teagi, 
kas ta kriisi ajal midagi nüüd maksab või pigem hoiab raha tagavaraks.

Seekord tuli mais **~70€** dividende.


### Mõtteid praegusest asjade käigust finantsturul

Müügimõtteid ma ei mõlguta (tõsiselt), aga spekuleeriksin ikkagi natuke.
Ühest küljest ma natuke kardan, et majandusel edaspidi ei pruugi mõnda aega nii hästi minna, teisest küljest ma kardan
oma väärtust hoida traditsioonilistes valuutades isegi rohkem kui potentsiaalset börsikrahhi. Sellise rahaprintimise 
juures, mis koroonast taastumiseks on tehtud, ei saa jääda inflatsioon kiirenemata. Kui aktsiaturul käib pauk ära, siis
on taastumiseks lootus, ja tegelikult mu osalus ju firmas ei muutu, endiselt on sama number aktsiaid käes, mis siis, et
turg neid hetkel odavamaks peab. Aga kui raha muutub aina kiirenevas tempos väärtusetumaks, siis sealt enam tagasi ei tule
ja mingit lootust, et raha väärtus kasvab mul ei tekkiks. Kus siis oleks praegu selline turvasadam, mille väärtus ajas ei 
vähene ja mida inflatsioon ei suuda pureda? Kuld?

### Palju Dividendiinsener üldse kokku väärt on?

Minu puhasväärtus on hetkel kuskil **77340€**. Selle summa saaksin siis kui ma oma maise vara, korteri ja aktsiad maha müüksin ning kõik laenud tagasi maksaksin. Sinna summa sisse ma ei arvesta Tulevas tiksuvat pensionifondi, mis on minujaoks rohkem selline ilus number kui päris raha, aga teeb tublit tõusu sellegipoolest. Lisaks pole ma arvestanud sinna viimaste aastate korterihinna tõusu, vaid see seisab mul paigal selle hindamisakti hinna järgi, mis viimati tehtud sai. Igasugu muud kodutehnikat ja kulla ning hõbedavarusid
ma samuti ei viitsi arvestada, mis potentsiaalselt seda väärtust tõstaksid kui peaks garaažimüügi tegema.

PS: Kui on tahtmine kommenteerida, siis saab seda teha Github'i konto abil [siin](https://github.com/dividendiinsener/blog/issues/8)
